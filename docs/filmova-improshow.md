# Filmová improshow

Filmová improshow je představení divadelně improvizační skupiny Poločas nápadu ve kterém budou herci přímo před vašimi zraky tvořit improvizované příběhy. V první části si zahrajeme na rozehřátí pár krátkých improvizačních her, takzvaných kategorií. V druhé části uvidíte živý dabing vystřižených scén z vícero filmů. Herci dopředu nevědí které filmové ukázky použijeme a navíc, všechny hry budou inspirované tématem od diváků. To abyste věděli, že nepodvádíme, a bez přípravy improvizujeme. 

Připravte se na večer plný příjemné zábavy v komediálním duchu doprovázený živou hudbou.

http://polocas-napadu.cz

## Bojím se, že po mě budete chtít abych něco předváděl na jevišti

Tak toho se bát nemusíte. Diváci jsou naše inspirace a tak se snažíme vždy aby jim v hledišti bylo příjemně. Občas se stane, že požádáme diváky o dobrovolníka, abychom mu složili na jevišti píseň a nebo aby nám pomohl s nějakou hrou. Všechno je ale na bázi dobrovolnosti, takže jediné co po vás občas budeme chtít je téma.

## Téma od diváků

Každý režisér potřebuje inspiraci pro svoje dílo. Pro nás jste inspirací vy. Vaše téma se tedy stane inspirací pro příběh, scénku a nebo hru kterou uvidíte. Máme rádi kombinace přídavného a podstatného jména, protože se to dobře pamatuje. Schválně se můžete na výběr tématu připravit i doma. Zkuste si v hlavě spojit obyčejnou věc s nějakou neobvyklou vlastností, třeba "masožravá slunečnice" nebo "tancující lukostřelec". A jasně, můžete nás potrápit i s lahůdkami jako "rotující jsoucno" nebo "rozpustilý vertikutátor", ale my to do příběhu zvládneme zapracovat - jsme totiž improvizátoři!

## Kategorie, hra

Jedná se o scénku, která je zjednodušená, nebo by také někdo mohl říct ohraničená, vybranými pravidly. Například Mikrofon: Dva herci začnou příběh ve volném žánru a kdykoliv od diváků zazní slovo "Mikrofon", postava která pronesla poslední repliku zazpívá svoje pocity v krátké písničce. Více o kategoriích se můžete dočíst na ImproWiki, projektu České improvizační ligy, jejíž komunity jsme součástí.

http://wiki.improliga.cz/wiki/Kategorie:Seznam_kategorií

# Kde nás můžete vidět?

Hrajeme pravidelně každý třetí pátek v měsíci v Praze na Floře v Carpe Diem.
